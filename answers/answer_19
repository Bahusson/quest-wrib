19. Na czym polega integrowana ochrona roślin rolniczych

Integrowana ochrona roślin jest sposobem ochrony roślin przed organizmami szkodliwymi,
polegającym na wykorzystaniu wszystkich dostępnych metod ochrony roślin,
w szczególności metod niechemicznych, w sposób minimalizujący zagrożenie dla zdrowia ludzi,
zwierząt oraz dla środowiska.
Integrowana ochrona roślin wykorzystuje w pełni wiedzę o organizmach szkodliwych
dla roślin (w szczególności o ich biologii i szkodliwości) w celu określenia
optymalnych terminów dla podejmowania działań zwalczających te organizmy,
a także wykorzystuje naturalne występowanie organizmów pożytecznych,
w tym drapieżców i pasożytów organizmów szkodliwych dla roślin,
a także posługuje się ich introdukcją.
Tym samym integrowana ochrona roślin pozwala ograniczyć stosowanie
chemicznych środków ochrony roślin do niezbędnego minimum i w ten sposób
ograniczyć presję na środowisko naturalne oraz chroni bioróżnorodność środowiska rolniczego.

Ważnymi narzędziami, wykorzystywanymi w integrowanej ochronie roślin są:

  - metodyki integrowanej ochrony roślin poszczególnych upraw,
  - progi ekonomicznej szkodliwości patogenów – progi te określają,
    kiedy stosowanie chemicznej ochrony roślin staje się ekonomicznie opłacalne,
    tzn. przy jakiej liczebności organizmu szkodliwego dla roślin straty,
    jakie może on spowodować, przewyższają koszty jego chemicznego zwalczania,
  - systemy wspomagania decyzji w ochronie roślin – systemy te,
    bazujące na znajomości biologii organizmów szkodliwych,
    wskazują optymalny termin wykonania chemicznych zabiegów ochrony roślin.


Zgodnie z ogólnymi zasadami integrowanej ochrony roślin określonymi
w załączniku III do dyrektywy 2009/128/WE:

1) nad chemiczne metody zwalczania organizmów szkodliwych przedkładać należy metody biologiczne,
   fizyczne i inne metody niechemiczne,
   jeżeli zapewniają one ochronę przed organizmami szkodliwymi;

2) zapobieganie występowaniu organizmów szkodliwych powinno być osiągane m.in. przez:

a) stosowanie płodozmianu,

b) stosowanie właściwej agrotechniki,

c) stosowanie odmian odpornych lub tolerancyjnych oraz materiału siewnego i
   nasadzeniowego poddanego ocenie zgodnie z przepisami o nasiennictwie,

d) stosowanie zrównoważonego nawożenia, wapnowania, nawadniania i melioracji,

e) stosowanie środków zapobiegających introdukcji organizmów szkodliwych,

f) ochronę i stwarzanie warunków sprzyjających występowaniu organizmów pożytecznych,

g) stosowanie środków higieny fitosanitarnej (takich jak regularne czyszczenie
   maszyn i sprzętu wykorzystywanego w uprawie roślin),
   aby zapobiec rozprzestrzenianiu się organizmów szkodliwych,

h) stosowanie środków ochrony roślin w sposób ograniczający ryzyko powstania o
   dporności u organizmów szkodliwych.

Decyzje o wykonaniu zabiegów ochrony roślin powinny być podejmowane w oparciu
o monitoring występowania organizmów szkodliwych,
z uwzględnieniem progów ekonomicznej szkodliwości.
Dokonując wyboru środków ochrony roślin należy brać pod uwagę ich selektywność.
Ponadto, stosowanie środków ochrony roślin powinno być ograniczone do niezbędnego minimum,
w szczególności poprzez zredukowanie dawek lub ograniczenie ilości wykonywanych zabiegów.
