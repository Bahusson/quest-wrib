1. Wymień i krótko opisz współczesne cele rolnictwa

Krótko: Jak od zawsze, żywienie ludzkości.

Dłużej:

Obecnie można jeszcze dodać, że jest to wyżywienie ludzkości
w niesprzyjających warunkach, tj. przy ciągłej utracie powierzchni i jakości
dostępnych ziem uprawnych i jak na złość przy ciągłym wzroście populacji.
Jednocześnie z zachowaniem w jak najlepszym stanie unikalnego dobra
jakim jest ziemia uprawna dla przyszłych pokoleń,
korzystając z dorobku technologicznego i wiedzy ludzkości.

Chodzi rzecz jasna o pełnowartościową żywność wysokiej jakości, która zaspokoi
zarówno głód energii, jak i głód substancji odżywczych - i to w sposób możliwie
ciągły, bez względu na dramatycznie zmieniające się warunki klimatyczne.

Dodatkowo w miarę przechodzenia na gospodarkę bez-emisyjną od rolnictwa
będzie się wymagać dostarczania surowców energetycznych i przemysłowych,
pozyskiwanych np. z ponownie zagospodarowywanych na ten cel
ziem słabej jakości, nienadających się do produkcji żywności.
